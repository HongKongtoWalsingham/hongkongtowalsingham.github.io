---
layout: post
title: 印度籍教友堂區
date: 2025-12-30
categories: 日常生活
---

嚟咗Walsingham Basilica呢度做嘢話咁快已經接近差唔多一個月，喺呢一個月入面我發現咗一樣嘢…

平時我哋Walsingham Basilica嘅12:00pm平日+主日彌撒，基本上有一半嘅教友係印度籍，另外一半係Local本地嘅英國教友。

所以我啱啱喺一個月前嚟到嘅時候，我曾經懷疑過自己究竟係嚟咗英國定係嚟咗印度？

早幾日我同我哋Walsingham Basilica嘅主任司鐸Fr. Robert Billing（aka Father Rector）一齊傾偈嘅時候，喺佢嘅口中得知，呢班印度籍嘅教友，大部份都係嚟自印度嘅Kerala（喀拉拉邦），大部份都係喺Walsingham入面定居同埋打工，而且有四位同我一齊做嘢嘅修女，佢哋全部都係嚟自Kerala。

同埋如果平時彌撒係由Father Rector主禮嘅話，佢喺彌撒開始嘅時候都會以Kerala嘅語言Malayalam（馬拉也林語）同一班印度籍嘅教友致候。所以平時我喺Office入面，聽得多嘅除咗英文之外，就係Malayalam，再係咁落去我諗緊嚟緊有時間嘅都可能學返一兩句Malayalam，等我可以同呢度嘅印度籍教友搭嗲。（笑）

所以我哋Walsingham Basilica可以講笑咁講，其實係一間印度Kerala教友嘅堂區，不過始終本地Local嘅英國教友嚟我哋呢度參加彌撒都係比較上佔大多數。
