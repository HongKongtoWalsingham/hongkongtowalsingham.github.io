---
layout: post
title: 納匝肋聖屋
date: 2025-12-28
categories: 日常生活, 聖堂介紹
thumbnail: assets/img/holy-house.jpg
---

今日適逢係聖家節，兼且今日我係放假，所以我喺Walsingham Basilica望完聖家節主日彌撒+去完Fakenham買餸之後，趁晏晝仲有少少時間就去咗聖公會嘅Walsingham Shrine嗰度參觀，順便入去參觀佢哋入面嗰間「聖屋」。

究竟呢間「聖屋」係乜嘢嚟嘅呢？我諗係時候要開啟我嘅講故佬模式：

相傳喺1061年嘅時候，聖母係Walsingham呢度顯現俾一位叫做Richeldis de Faverches嘅一位女教友，叫佢喺Walsingham呢度起一間「納匝肋聖屋」（即係聖家佢哋係納匝肋嘅屋企），之後Richeldis答應咗聖母嘅請求，就喺Walsingham呢度起咗間納匝肋聖屋嘅「複製品」。所以點解Walsingham係有一個稱號係叫做「英格蘭的納匝肋」（England’s Nazareth）。

其後呢一間「聖屋」由聖奧斯定詠禮會（Augustinian Canon）嘅會士管理，並且喺呢間「聖屋」所在嘅位置起咗間好大嘅修院，即係現時嘅Walsingham Priory。

喺16世紀嘅時候，因為當時嘅英國皇室打壓天主教會，「聖屋」同埋Walsingham Priory全部被摧毁，現時大家見到嘅呢一間「聖屋」，係喺1930年由一班聖公會嘅神職人員喺「聖屋」嘅原址上重新建立，並且建立現時嘅聖公會嘅Walsingham Shrine聖堂。

喺「聖屋」 嘅後面，有一個聖井，相傳呢一個聖井入面啲水係有治病嘅功能，所以有好多嚟Walsingham朝聖嘅教友都會去飲呢度聖井嘅水，祈求聖母可以醫治佢哋嘅疾病。

題外話：聖公會Walsingham Shrine嘅聖餐禮儀，啲經文同埋禮儀形式，全部同我哋天主教嘅彌撒係一模一樣，究竟係點嘅呢？遲吓有機會再同大家分享。

<div class="col-sm mt-3 mt-md-0">
  {% include figure.liquid path="assets/img/holy-house.jpg" class="img-fluid rounded z-depth-1" zoomable=true %}
</div>
